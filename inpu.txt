Wrida, teqqim teṭṭef gar yifassen-is aceṭṭiḍ tseffeḍ imeṭṭi deg wallen-is, tesikkid deg tteswira.

Lwaliya - Ur ilaq ara  a tamɛallemt a txedmeḍ akka, thelkeḍ deg yiman-im. Wid i m-d-yezzin d tirni zzhan, ula d amcic-im atan itesḍaḍ igḍaḍ. Ma d kem, tettɣimaḍ da, tetettruḍ ɣef lbext-im. Tettuḍ ddunit, teɛreq-am tudert yelhan… Ur ẓriɣ ma tecfiḍ, qrib aseggas ur teffiɣeḍ.

Wrida, tnehheq - Akka d asawen daɣen, ur teffɣeɣ ara. Ini-yi-d acuɣer ara ffɣeɣ ? Segmi rran timedlin fell-as, tudert terwel fell-i. 

Lwaliya - Wiyi, ur llin d imeslayen ilaq a d-yini yiwen. Iwah ! Iwah ! Argaz-im yemmut, ayen irab Rebbi ad yezri. Ma d netta nessaram ad yaɣ amḍiq deg temsunt. Ma d kem, ilaq a temagreḍ tilawt. Deg yimeṭṭi ur telli lfayda, acḥal tebɣiḍ ttru, d kem kan ara tent-yaɣen. Ula d nekk, tameṭṭut-iw temmut, ttruɣ ayen ilaqen fell-as, walaɣ maççi d nekk kan i wumi temmut tin ḥemleɣ, ladɣa cemmreɣ ɣef yiɣallen-iw bdiɣ axeddim. Akken i m-nniɣ ur trebbḥeḍ kra deg yimeṭṭi. Tettuḍ lǧiran d tirni… ur tettruḥuḍ ɣur-sen tugiḍ tirza-nnsen. Ula d lqec-nni n twaffɣa, anagar i yesleḥ d uççi i yiɣerdayen. Mekti-d ussan yelhan tekkiḍ d wergaz-im, mekti-d tiẓeṭ n ddunit d yemdanen-is yelhan. Ilaq medden ad walan ccbaḥa-m, ur tettu ccbaɣea n temẓi tzerri.

Wrida - Ttxil-k a Lwaliya, ur yi-d-ttmeslay ɣef lecɣal-a. ma d nekk, friɣ d yiman-iw, seg wasmi yemmut wergaz-iw, tudert tuɣal d taberkant gar wallen-iw, iram-is d arzagan. Ḥulfaɣ iman-iw ddreɣ i wuççi, ur telli lfayda. Gguleɣ ur ffiɣeɣ berra alamma zzwaren iḍarren. £as deg laxert i yella, ilaq ad iwali acḥal i t-ḥemleɣ.

Lwaliya - A teffɣeḍ a twalaḍ medden, nutni a kem-id-walin. Ma tebɣiḍ ad bredɛeɣ aɛudiw…

Wrida - Aah !

Lwaliya - Acu kem-yuɣen a tamɛallemt ? Yella kra i d-nniɣ ?

Wrida - D tidett yeɣemel iɛudiwen-is !… D netta kan i ten-irekkben mi ara d-yerzu ɣer wexxam n lǧiran

Lwaliya - Yif limer tuɣeḍ abrid n tudert, tkemleḍ aqdac n wayen i d-yeǧǧa ur s-ikemmel ara, ula d netta akka ara yestaḥla.

                  Ad seqrebben ɣef tewwurt.

Wrida - Ruḥ wali d anwa wa. Tiniḍ-as ur bɣiɣ ad waliɣ yiwen.

                  Ad yeffeɣ Lwaliya ad yuɣal.

Lwaliya - D yiwen lǧar, Si Belqasem, yebɣa ad yemlil yid-m. Akken kan nettmeslay ɣef tẓuri, ata bdan-d ttasen-d.

Wrida - Tenniḍ-as ur bɣiɣ ad mlileɣ yiwen ?

Lwaliya - Nniɣ-as, yugi ad iruḥ.

Wrida - Ur ttemlileɣ ula d yiwen

Lwaliya - Sfehmeɣ-t akka, maca yugi ad isel.

Wrida - Siwel-as-d !

  

 

Asayes w2

(Wrida - Lwaliya - Si Belqasem)

 

Si Belqasem, i Lwaliya - A yir ccetla, tesuguteḍ aṭas wawal (iwala Wrida) Massa ! Wissen ma tecfiḍ fell-i neɣ ala, nekk d Si Belqasem, lǧar-im. Sulef-iyi ma rwiɣ-am tanafa, maca ilaq ad mmeslayeɣ yid-m.

Wrida - Acu tuḥwaǧeḍ ɣur-i ? Ruḥ sfiqed i yixeddamen a Lwaliya (ad yeffeɣ).

Si Belqasem - Argaz-im, ad yaɛfu Rebbi fell-as, i ssneɣ acḥal-aya, reḍleɣ-as isurdiyen, yemmut ur ten-id-yerri. A m-d-iniɣ ula d nekk tusalayeɣ, ilaq ad rreɣ areṭṭal i d-xedmeɣ ɣer lbanka, ata acuɣer i d-usiɣ. Ad sutreɣ deg-m a yi-ten-id-terreḍ ass-a.

Wrida - Mi s-treḍleḍ isuqrdiyen, acu yexdem yessen ?

Si Belqasem - Yuɣ-d zerriɛa.

Wrida - Akken twalaḍ, maççi d nekk i ilethan s tedyant-a n yisurdiyen. Ma tweɛɛaḍ uɣal-d azekka, ad mmeslayeɣ fell-ak i uxeznaǧi-nneɣ.

Si Belqasem - Ur zmireɣ ad rnuɣ ddqiqa, ilaq ad awiɣ isurdiyen tura. Lbanka ur tettraǧu yiwen.

Wrida - Amek ?

Si Belqasem - Ma ur xelseɣ, a yi-kksen akal rehneɣ.

Wrida - Tsebreḍ aṭas-aya, yeggra-d yiwen wass ur tezmireḍ a ternuḍ ?

Si Belqasem - Nekk, zemreɣ, ma d lbanka tesawal s lkewaɣeḍ, ur tezmir a ternu nnig wayen newɛed. ma d isurdiyen uḥwaǧeɣ-ten ass-a.

Wrida - Ma d nekk, ɣas sulef-iyi, ur zmireɣ a k-xelseɣ ass-a.

Si Belqasem - Nekk daɣen ur zmireɣ ad sebreɣ ar azekka.

Wrida - Acu ara xedmeɣ ? Qqareɣ-ak ulac asexnaǧi ara k-ixelsen. Ur zmireɣ a k-xelseɣ nekk.

Si Belqasem - Ur tezmireḍ a yi-tselseḍ ?

Wrida - Ur zmireɣ…

Si Belqasem - D wa i d awal-im aneggaru ?

Wrida - D wa !

Si Belqasem - Ulac tindemmit ?

Wrida - Ulac !

Si Belqasem - Atan cfiɣ ɣef yimeslayen-im (ad yezdi lqed, ad yecneq tuyat). Akka rnan qqaren-d sɛu laɛqal… Ma rniɣ kra ad cergeɣ iceṭṭiḍen-iw. Kra win i wumi ttalaseɣ jbiɣ ɣur-s, ula d yiwen ur yi-xelles, rniɣ xesreɣ isurdiyen deg kerru n tkerrusin… nwiɣ mi d-rziɣ ɣur-m a tfehmeḍ a terreḍ ayen reḍleɣ i wergaz-im…

Wrida - Sfehmeɣ-k-id, ma tebɣiḍ a tsebreḍ kra ar d-yekcem usexnaǧi, a lxir a rrbeḥ, neɣ ma ulac kra ur t-id-nenni.

Si Belqasem - Idrimen reḍleɣ-ten i wergaz-im, maççi i usexnaǧi. Tura mi yemmut, a s-yaɛfu Rebbi, d kem ara yuɣalen deg wemḍiq-is, maççi d asexnaǧi-nnwen. Nekk, akka i sefrayeɣ lumur.

Wrida - Ugaɣ bezzaf tqebḥeḍ, ay argaz n medden.

Si Belqasem - Ḥmed Rebbi ur d-griɣ ara afus-iw a m-fkeɣ tiɣrit.

                  Ad teffeɣ Wrida s tugdi.

 

 

Asayes w3

(Si Belqasem)

 

Si Belqasem - Wali tura, anda bniɣ ɣef tixsi i nsiɣ bla imensi. Ula d tamattart-a, wali amek i yi-d-ttarra awal… tɣil-iyi d amattar i lliɣ. Setta wayyuren segmi yemmut wergaz-is, mazal tetettru fell-as, am tin ara t-id-yerren… ar d-yuɣal uxeddam s wamek ara d-ttwaxelseɣ… awer d-yuɣal uxeddam-a, ma d nekk sasemḍeɣ lɣac-iw. Acu ilaqen ad xedmeɣ tura ? Ula d tarewla ur zmireɣ ad rewleɣ ɣef lbanka i yi-ttalasen, yeggra-yi-d ad wwteɣ aqerruy-iw ɣer lḥiḍ.. amenzu iɣer rziɣ, yeffer; wis-sin ulac-it; wis-tlata nemsawaḍ ɣer umennuɣ, drus kan dili feyleɣ s ujenwi; wis-rebɛa yuḍen; taneggarut, ilaq ad raǧuɣ axeddam-is ad yuɣal. Deg taluft-a d nekk i diri, siɣezfeɣ-asen amrar, d nekk i d Buququ. Maca ma rnan kra a yi-issinen. Ladɣa, ad bduɣ deg ta, ur teffɣeɣ s-ya alamma txelles-iyi ! Brrr… ass-a rfiɣ aṭas, awer d-iger Rebbi rruḥ lmumen .

 

 

Asayes w4

(Si Belqasem - Lwaliya)

 

Lwaliya - Tuḥwaǧeḍ kra ?

Si Belqasem - Isurdiyen-iw (ad yebren ad yaf d Lwaliya). Awi-d aman (Lwaliya ad yeffeɣ). Fhem tura, nekk, uḥwaǧeɣ isurdiyen ad rreɣ areṭṭal i yi-xenqen, nettat, la d-teqqar ur testaf ara i umeslay. D tawaɣit ! Ad ççeɣ aglim-iw d azegzaw. Ata wamek yuɣal uxeddim, segmi d-rnant tullas ɣer wannar-is. Ata acuɣer i ugiɣ ad ɛiwdeɣ zzwaǧ. Ad qqimeɣ ɣef tbettit teççur d lbaruḍ wala ma qqimeɣ d tmeṭṭut. Brrr !… aksum-is ifrawes. Awer d-iger Rebbi yiwen ad gluɣ yess.

Lwaliya, ad yuɣal s ubuqqal waman - Massa tuḍen, tugi a temlil d yiwen.

Si Belqasem - Sers aman, abrid i k-d-yewwin a k-yerr (Lwaliya ad yeffeɣ). Massa tuḍen, awer tekker, nekk ara yawin tarwiḥt-is qbel ma tegla s wagla-w. tugi a tẓer yiwen. Ur teffɣeɣ s-ya alamma ttwaxelseɣ. Ma tuḍen ddurt, ad qqimeɣ ddurt, ma tuḍen aseggas, ad qqimeɣ aseggas. Ayen ttalaseɣ, a t-awiɣ ! Aḍen neɣ xaṭi, nekk, ur lliɣ d ṭṭbib, ula d ul-iw qqessiḥ ! Aṭas i yuraren yess-i medden, tura feqeɣ (ad isejbu seg ṭṭaq). Azzel keçç, efk uççi i yisredyan ! Aql-i rekkmeɣ, yiwen ur yi-ixelles. Ilaq ad suɣ (yerfed abuqqal.)

Lwaliya, ad yekcem - Tebɣiḍ kra ?   

Si Belqasem - Aman iman-nnsen i tettakkem i yinebgiwen ? Ulac kra nniḍen ?

Lwaliya - Acu nniḍen ?

Si Belqasem - Lwiski (Lwaliya yerwel s tugdi). Wali tura amek uɣaleɣ. Rriɣ-tt itazzla deffir yidrimen-iw, wid i wumi ttalaseɣ rran-t i trewla fell-i. ttuɣ iman-iw, deg acḥal-aya ur ssardeɣ, ur mciḍeɣ. Aɣeq Rebbi ar setɣeaɣ deg yiman-iw. Ulac fell-as, yiwen ur yi-d-yencid, usiɣ-d iman-iw.

Lwaliya, ad yekcem - Segmi d-tkecmeḍ tesqdaceḍ deg-i. maççi ɣur-k i xeddmeɣ.

Si Belqasem - Acu i d-tenniḍ ?

Lwaliya - Anwa wa ?… Nekk… Ur d-nniɣ kra.

Si Belqasem - Susem !

Lwaliya, i yiman-is - Acu nexdem mi d-neḥsel deg wemdan am wa (ad yeffeɣ.)

Si Belqasem - Seg ddunit-iw cfiɣ, rfiɣ am wass-a. awer d-iger Rebbi yiwen, neɣ ma ulac a t-fesdeɣ ad isuɣ. Yella ḥed !

 

 

Asayes w5

(Wrida Si Belqasem)

 

Wrida - Ttxil-k, ur ttsuɣu. deg ddunit ur d-yekcim uberrani ɣer wexxam-iw akken ad isuɣ.

Si Belqasem - Ma tebɣiḍ ad susmeɣ, efk-iyi-d isurdiyen-iw.

Wrida - Mmeslayeɣ yid-k s teqbaylit, friɣ-tt yid-k. nniɣ-ak raǧu ar azekka d-yaweḍ usexnaǧi, a temḥasabeḍ yid-s.

Si Belqasem - Ula d nekk, sfehmeɣ-kem-d s teqbaylit, nniɣ-am lbanka teṭṭafar deg-i ɣef ureṭṭal i yi-d-texdem, ma ur ttxelseɣ a yi-tawi akal rehneɣ. Ihi isurdiyen-iw a ten-awiɣ ass-a, maççi azekka.

Wrida - Acu tebɣiḍ ad xedmeɣ ay amexluq. Weh tcawreḍ-iyi di tazwara ɣef lbanka ? Ma d isurdiyen ulac ɣur-i.

Si Belqasem - Ma fehmeɣ, ur yi-tettxelliseḍ ara ?

Wrida - Ulac s wacu ara k-xelseɣ.

Si Belqasem - Ihi, ur teffɣeɣ ara, ad rnuɣ ad suɣeɣ. Aaah !… (yeqqim). Tenniḍ-d azekka ara d-yas usexnaǧi ? Ihi ad qqimeɣ da. I lbanka amek ara xedmeɣ yid-s ?

Wrida - Ur salay deg ssut n taɣect-ik, aql-ik deg wexxam n medden,maççi i lmal i tettmeslayeḍ deg udaynin.

Si Belqasem - Ugaɣ tennumeḍ aseɛreq deg tlufa. Qqareɣ-am af-d tufrat i lbanka, ad ruḥeɣ.

Wrida - Akken walaɣ, ur tennumeḍ tettmeslayeḍ d tullas.

Si Belqasem - Amek !

Wrida - Nniɣ-ak yakan, ur tennumeḍ ur tessineḍ a temeslayeḍ d tullas. Txus-ik lmaɛna. Argaz bbu tissas, maççi akka i yettmagar tullas

Si Belqasem - Ah, ay ul-iw ! Ihi, tebɣiḍ ad mmeslayeɣ yid-m s tefransist ? A m-d-iniɣ: « Excuse-moi madame, je vous ai dérangée. Et ce deuil, vous va très bien ? »

Wrida - Ula d awalen-a, ur lhin.

Si Belqasem - A tawaɣit, tqehher-iyi tmeṭṭut-a. Ayen mlaleɣ d tullas deg ddunit-iw, kem ur tt-teẓriḍ d ifrax ! Tlata tikkwal i fkiɣ tarwiḥt-iw ɣef tullas; briɣ i tnac; tmanya nniḍen rewlent. Deg yiwet tallit, asmi selbeɣ ttɛanadeɣ-tent… ul ḥnin, deg yiḍ sikkideɣ itran, ttarguɣ-tent. Mi d-ukiɣ sejbaɣ ɣer texriṭ-iw, ufiɣ ayen i d-yewwi wass yeçça-t yiḍ. Tura dayen ! Gguleɣ ur tuɣal a tɛeddi fell-i ! Akken tebɣu tcebbeḥ-d, akken tebɣu tmelleḥ-d, akken tebɣu teccna-d, ul-iw ad yeqqim d asemmaḍ ! Akken ma tellimt teskerkisemt, ur tettagademt ayen txeddmemt. Sulef-iyi kan ma qerḥeɣ-kem, maca d aya i ttxemmimeɣ ɣef tullas. Acu ssnent tullas ? Deg tayri, anagar i tettrunt ttlumunt, yuɣal-asent wergaz am tɣalaṭ-nni n wudayen. Aya, twalad-t, ur ẓriɣ acuɣer siɣzifeɣ awal. ttxil-m, ini-yi-d, temlaleḍ kra wass tameṭṭut ur neskiddib ? Ulac. Mi tuɣal d tamɣart a tendem deg wayen texdem.

Wrida - Ihi, ma fehmeɣ afelsef-inek, tebɣiḍ a tiniḍ d irgazen i yessnen ad ḥemlen wala tullas ?

Si Belqasem - Wama !

Wrida - D irgazen i yefkan lqima i tayri wala tullas, ta d tamaynut !… Amek armi tefriḍ tamsalt akka ? Ulac argaz yessnen lqima n tidett tekseb tayri, anagar argaz-iw, s lemqadra.

Si Belqasem - Yugar-ikem deg tmusni ɣef tayri, acku kemd tameṭṭut, nett d argaz. Twalaḍ amek i d-tuɣaleḍ armi d wawal-iw ?

Wrida - Ayen kesbeɣ d tirni, fkiɣ-as-t, yeḥrez-iyi ddunit-iw. Limer maççi d netta dili yerwel fell-i zzhu n tudert. Yetthella yess-i, ula d tikkelt maççi zeḥleɣ fell-as.

Si Belqasem - Ayen ur tezḥileḍ deg wacḥal-aya, tura yeɣli-d fell-am ɣef webrid, lqec d aberkan, ṭṭwiqan ɣelqen. Akka kra win i d-yekkan s-ya, a s-yini: « D axxam n tmeɣbunt-nni, segmi yemmut wergaz-is ur teẓri iṭij. »

Wrida - Amek, acu d-tenniḍ ?

Si Belqasem - Tawafra, tettefreḍ iman-im da, maca werǧin tettuḍ a tmuqqleḍ udem-im deg lemri.

Wrida, a tsuɣ acemma - Amek, acu d-teqqareḍ ?

Si Belqasem - Ur salay deg taɣect-im, ur lliɣ d axeddam-im.

Wrida - Maççi d nekk i yettsuɣun, d keçç.. ttxil-k, ffeɣ-iyi s-ya.

Si Belqasem - Awi-d isurdiyen-iw, ad ffɣeɣ.

Wrida - Ur k-d-ttakeɣ wayra.

Si Belqasem - A terreḍ areṭṭal-im, s lebɣi neɣ bla lebṭ.

Wrida - Idrimen, ɣur-i. s zzkara, ur k-d-ttaraɣ wayra..

Si Belqasem, ad yeqqim - Ur ḥmileɣ askeɛrer, ttxil-m ur d-ttader timucuha-ya.

Wrida - Terniḍ textareḍ amḍiq i tɣimit !

Si Belqasem - Siwel-d i win ara yi-sekkren.

Wrida - Ttxil-k, s wawal ẓiden: « Ffeɣ s-ya. »

Si Belqasem - Nniɣ-am, ur teffɣeɣ ara, alamma wwiɣ isurdiyen-iw. Ugaɣ tebɣiḍ a yi-tesfeqɛeḍ ?

Wrida - Ur bɣiɣ ad mmeslayeɣ tid-k, ur bɣiɣ a k-sfeqɛeɣ. a teffɣeɣ neɣ ala ?

Si Belqasem - Ala !

Wrida - Ala ?

Si Belqasem - Ala !

Wrida, a tessiwel i Lwaliya Lwaliya !

 

  

Asayes w6

(Lwaliya - Si Belqasem - Wrida)

 

Wrida - Suffeɣ argaz-a !

Lwaliya - Ay argaz, ttxil-k, ffeɣ s-ya. Zgelli, ǧǧiɣ-k a tkecmeḍ, tura ilaq a teffɣeḍ.

Si Belqasem - Susem ! Neɣ ma ulac, a d-qelɛeɣ iles-ik. Yid-i i tettmeslayeḍ ? Limer maççi d leḥya dili sneçweɣ-k am uyaziḍ.

Lwaliya, yeṭṭef ul-is - A laṭif, a laṭif ! Amdan-a a d-isuffeɣ ul-iw seg teɣlaft-is.

Wrida - Ffeɣ s-ya !

Si Belqasem - Ur teffɣeɣ alamma wwiɣ idrimen-iw, yerna a tt-id-tiniḍ s wawal yerzen.

Wrida - Ur tuklaleḍ ara timira, kifkif-ik d yilef.

Si Belqasem - Amek i d-tenniḍ ?

Wrida - Keçç d ilef !

Si Belqasem - Acuɣer a i yi-d-treggmeḍ ?

Wrida - Reggmeɣ-k ad rnuɣ, neɣ tenwiḍ ugadeɣ-k ?

Lwaliya - A laṭif, a laṭif ! Isuffeɣ-d ul-iw deg teɣlaft-is.

Si Belqasem - Taluft ur d-teggri deg wawal, tura a temteḍ neɣ a yi-tenɣeḍ !

Wrida - D aya i k-yehwan ? Attan akken, aql-i zwareɣ ɣer wefrag (ad teffeɣ). Laḥeq-d a tawiḍ taḥerrast. A twalaḍ acu zemreɣ ad xedmeɣ.

Si Belqasem - A tt-nɣeɣ am wefrux ! S ufus-a ara s-suffɣeɣ tarwiḥt. D nekk, ara tt-iqehren.

Lwaliya - Ttxil-k, sezwir laɛqal, ad uɣaleɣ d acimur ma temmut temɛallemt. Wali acu ara hedren medden. Ma tenɣiḍ-tt a k-semmin aḥeqqar; ma tenɣa-k a s-inin ur yezmir i yiman-is. Txesreḍ si tal tama.

Si Belqasem - D nettat i yebɣan akka ! Cirweɣ mi sliɣ i wayen i d-tenna. Ad ruḥeɣ a s-serseɣ yiwet tersast gar wallen.

Lwaliya - Ma tenɣiḍ-tt ur tettawiḍ idrimen-ik, ulac win ara k-ten-id-yerren.

Si Belqasem - Deg ddunit-iw mlaleɣ d tmmeṭṭut am ta. Nettat s yiman-is d tarsast. Akken walaɣ tlaq i ccetla, ur tlaq a temmet.

                  Ad tekcem Wrida.

Wrida - Ruǧaɣ deg-k, ur d-tusiḍ. Atenta snat tḥerrasin, xtir tin s wacu ur tettemttateḍ ara. Qbel a neffeɣ ɣer wefrag, sken-iyi-d amek suffuɣen lujeh.

Lwaliya - A tt-isuffeɣ Rebbi ɣer lxir. Rǧu-d ad rewleɣ.

Si Belqasem - Ldi-d imejjan-im nezzeh. Ilaq a teṭṭfeḍ teḥerrast akka. A tegreḍ aḍad-im da, mi d-terriḍ lɣerṭ gar wallen-im, a tetekkiḍ da. (I yiman-is) Atenta wallen tesɛa ! Ay tezyen, ay tezyen. 

Wrida - Akka ?

Si Belqasem - S-yin akkin, kkes-as zznad i lfuci, awi acemma aqerruy-im d tamendeffirt, ḍleq iɣil-im.

Wrida - Dayen ẓriɣ. Yyan tura ɣer wefrag.

Si Belqasem - Dayen ndemmeɣ.

Wrida - D aya ixussen. Acuɣer tendemmeḍ ?

Si Belqasem - Bɣiɣ !

Wrida - Tugdeḍ ? Ah ! Ah ! Ah ! Zwir zdat-i ad fakkeɣ lhem yid-k.

Si Belqasem - D tidett ugdeɣ.

Wrida - Teskiddibeḍ. Ma ur d-tenniḍ acuɣer, a nennaɣ da deg ugnes.

Si Belqasem - Tebɣiḍ a m-d-iniɣ acuɣer ? Acku tɛajbeḍ-iyi !

Wrida - Acu d-tenniḍ, ɛejbeɣ-ak ?

Si Belqasem, yeḥbes ɣer tewwurt - A twalem mazal tfeqɛeḍ fell-i. £ur-m lḥeq. Ula d nekk rfiɣ. Acu kan, ilaq a yi-tfehmeḍ… Ur ẓriɣ acu ara d-iniɣ d wamek ara t-id-iniɣ… Yerna, weh ɣelḍeɣ ma tɛejbeḍ-iyi ? Tɛejbaḍ-iyi armi kem ḥemleɣ.

Wrida - Aẓ akkin, ffeɣ s-ya ! Ma terniḍ ddqiqa ad suffɣeɣ tarsast fell-ak.

Si Belqasem - Qebleɣ ad mmteɣ s ufus-im.

Wrida - Amdan-a yemxel.

Si Belqasem - Mxelleɣ fell-am. Kra win mlaleɣ akka i yi-d-yeqqar. Acu kan, ilaq a tawiḍ lexbar, nekk d aḥeqqi, deg ddunit ur xdiɛeɣ yiwen, lmelk ɣur-i, isurdiyen ɣur-i… Ssarameɣ a tuɣaleḍ d tameṭṭut-iw.

Wrida - Nniɣ-ak, ffeɣ s-ya neɣ ad suffɣeɣ lujeh fell-ak. Tebɣiḍ a yi-tesniḍ ɣer tullas tessneḍ, am uzberbib ?

Si Belqasem - Qqareɣ-am mxelleɣ fell-am, uɣaleɣ zdat-m am weqcic. Ḥemleɣ-kem (ad yeknu ɣef tgecrar). Deg ddunit-iw ḥemleɣ tameṭṭut am kem. Err-iyi-d awal, ini-d kra. Atan armi neḥcameɣ. Deg wacḥal-aya, ḥulfaɣ s tayri am ta wass-a. err-iyi-d awal ttxil-m… Tugiḍ a temmeslayeḍ… Ihi, ur d-nenni kra, dayen (ad yeɛna tawwurt).

Wrida - Raǧu-d !

Si Belqasem - Acu ?

Wrida - Wayra, ruḥ a truḥeḍ… Qim, qim ! Ruḥ, ruḥ ! Nekk, kerheɣ-k ! Xaṭi ; ula d nekk…

Si Belqasem - Acu ? Fakk-d ayen tebɣiḍ a tiniḍ. I ziḍ ssut n taɣect-im.

Wrida - Ulac acu ara d-iniɣ. Ffeɣ s-ya. Ur zmirent wallen-iw ad rsent fell-ak. Ma d areṭṭal-ik, uɣal-d tikkelt nniḍen, a tawiḍ isurdiyen-ik.

Si Belqasem - Wicqa, ad qqimeɣ da, anaɣ zgelli tebɣiḍ ad qqimeɣ !